<!DOCTYPE html>
<html lang="en">
<head>
    <meta charset="UTF-8">
    <title>Title</title>
    <style>
        .shlokas {
            display: flex;
            flex-direction: column;
            align-items: center;
            font-size: 22px;
        }
    </style>
</head>

<body>

    <div class="shlokas">
        
            <p>ईशा वास्यमिदं सर्वं यत्किञ्च जगत्यां जगत्‌। <br>तेन त्यक्तेन भुञ्जीथा मा गृधः कस्यस्विद्धनम्‌ ॥ ||१||</p>
        
            <p>कुर्वन्नेवेह कर्माणि जिजीविषेत् शतं समाः। <br>एवं त्वयि नान्यथेतोऽस्ति न कर्म लिप्यते नरे ॥ ||२||</p>
        
            <p>असुर्या नाम ते लोका अन्धेन तमसावृताः। <br>तांस्ते प्रेत्याभिगच्छन्ति ये के चात्महनो जनाः ॥ ||३||</p>
        
            <p>अनेजदेकं मनसो जवीयो नैनद्देवा आप्नुवन् पूर्वमर्षत्‌। <br>तद्धावतोऽन्यानत्येति तिष्ठत् तस्मिन्नपो मातरिश्वा दधाति ॥ ||४||</p>
        
            <p>तदेजति तन्नैजति तद् दूरे तद्वन्तिके। <br>तदन्तरस्य सर्वस्य तदु सर्वस्यास्य बाह्यतः ॥ ||५||</p>
        
            <p>यस्तु सर्वाणि भूतानि आत्मन्येवानुपश्यति। <br>सर्वभूतेषु चात्मानं ततो न विजुगुप्सते ॥ ||६||</p>
        
            <p>यस्मिन् सर्वाणि भूतानि आत्मैवाभूद् विजानतः। <br>तत्र को मोहः कः शोक एकत्वमनुपश्यतः ॥ ||७||</p>
        
            <p>स पर्यगाच्छुक्रमकायमव्रणमस्नाविरं शुद्धमपापविद्धम्‌। <br>कविर्मनीषी परिभूः स्वयम्भूर्याथातथ्यतोऽर्थान्‌ व्यदधात् शाश्वतीभ्यः समाभ्यः ॥ ||८||</p>
        
            <p>अन्धं तमः प्रविशन्ति येऽविद्यामुपासते। <br>ततो भूय इव ते तमो य उ विद्यायां रताः ॥ ||९||</p>
        
            <p>अन्यदेवाहुर्विद्ययाऽन्यदाहुरविद्यया। <br>इति शुश्रुम धीराणां ये नस्तद्विचचक्षिरे ॥ ||१०||</p>
        
            <p>विद्याञ्चाविद्याञ्च यस्तद्वेदोभयं सह। <br>अविद्यया मृत्युं तीर्त्वा विद्ययाऽमृतमश्नुते ॥ ||११||</p>
        
            <p>अन्धं तमः प्रविशन्ति येऽसम्भूतिमुपासते। <br>ततो भूय इव ते तमो य उ सम्भूत्यां रताः ॥ ||१२||</p>
        
            <p>अन्यदेवाहुः सम्भवादन्यदाहुरसम्भवात्‌। <br>इति शुश्रुम धीराणां ये नस्तद्विचचक्षिरे ॥ ||१३||</p>
        
            <p>सम्भूतिञ्च विनाशञ्च यस्तद्वेदोभयं सह। <br>विनाशेन मृत्युं तीर्त्वा सम्भूत्याऽमृतमश्नुते ॥ ||१४||</p>
        
            <p>हिरण्मयेन पात्रेण सत्यस्यापिहितं मुखम्‌। <br>तत् त्वं पूषन्नपावृणु सत्यधर्माय दृष्टये ॥ ||१५||</p>
        
            <p>पूषन्नेकर्षे यम सूर्य प्राजापत्य व्यूह रश्मीन्‌ समूह। <br>तेजो यत् ते रूपं कल्याणतमं तत्ते पश्यामि योऽसावसौ पुरुषः सोऽहमस्मि ॥ ||१६||</p>
        
            <p>वायुरनिलममृतमथेदं भस्मांतं शरीरम्‌। <br>ॐ क्रतो स्मर कृतं स्मर क्रतो स्मर कृतं स्मर ॥ ||१७||</p>
        
            <p>अग्ने नय सुपथा राये अस्मान्‌ विश्वानि देव वयुनानि विद्वान्‌। <br>युयोध्यस्मज्जुहुराणमेनो भूयिष्ठां ते नम‍उक्तिं विधेम ॥ ||१८||</p>
        
    </div>

</body>
</html>